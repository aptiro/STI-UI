{{ BEGIN FAQ NAVIGATION }}
{{ BEGIN NAVIGATION }}
{: .navigation__sections}
- [ΠΛΗΡΟΦΟΡΙΕΣ](../#info)
- [FAQ](#)
{{ END NAVIGATION }}
{{ END FAQ NAVIGATION }}

{{ BEGIN FAQ }}
# ΣΥΧΝΕΣ ΕΡΩΤΗΣΕΙΣ

## [Ουδετερότητα των δικτύων](#net-neutrality){: data-scroll="true"}
- [Τι είναι η ουδετερότητα των δικτύων;](#what-is-net-neutrality){: data-scroll="true"}
- [Πώς επηρεάζει η ουδετερότητα των δικτύων εμένα και τη ζωή μου;](#how-does-net-neutrality-influence-me-and-my-life){: data-scroll="true"}
- [Πώς καταλήξαμε εδώ; Τι συνέβη στην ΕΕ;](#how-did-we-end-up-here-what-happened-in-the-eu){: data-scroll="true"}
- [Ποιος συμμετέχει στη συζήτηση στην Ευρώπη;](#who-is-involved-in-the-debate-in-europe){: data-scroll="true"}
- [Ποιος βρίσκεται πίσω από το SaveTheInternet.eu;](#who-is-behind-savetheinterneteu){: data-scroll="true"}

## [εξειδικευμένες υπηρεσίες](#specialised-services){: data-scroll="true"}
- [Τι είναι οι εξειδικευμένες υπηρεσίες;](#what-are-specialised-services){: data-scroll="true"}
- [Ποια είναι μερικά παραδείγματα υπηρεσιών που δεν είναι «εξειδικευμένες υπηρεσίες»;](#what-are-examples-of-services-that-are-not-specialised-services){: data-scroll="true"}
- [Ποιες διασφαλίσεις υπάρχουν στην ΕΕ όσον αφορά την αντιμετώπιση των εξειδικευμένων υπηρεσιών;](#what-safeguards-are-in-eu-law-to-deal-with-specialised-services){: data-scroll="true"}
- [Τι απαιτείται για την ενίσχυση των διασφαλίσεων σχετικά με τις εξειδικευμένες υπηρεσίες και γιατί αυτό έχει ιδιαίτερη σημασία;](#what-is-required-to-strengthen-the-safeguards-on-specialised-services-and-why-is-this-important){: data-scroll="true"}

## [Διαχείριση κίνησης](#traffic-management){: data-scroll="true"}
- [Τι είναι η διαχείριση της κίνησης;](#what-is-traffic-management){: data-scroll="true"}
- [Γιατί θα πρέπει να με ενδιαφέρει η διαχείριση κίνησης;](#why-should-i-care-about-traffic-management){: data-scroll="true"}
- [Οι πάροχοι υπηρεσιών διαδικτύου δεν θα πρέπει να επιτρέπεται να διαχειρίζονται τα δίκτυά τους;](#shouldnt-internet-providers-be-allowed-to-manage-their-networks){: data-scroll="true"}
- [Ποιος είναι ο στόχος του SaveTheInternet.eu όσον αφορά τη διαχείριση της κίνησης;](#what-is-the-goal-of-savetheinterneteu-when-it-comes-to-traffic-management){: data-scroll="true"}
- [Πότε μπορεί ένας πάροχος να αρχίσει να διαχειρίζεται το δίκτυό του;](#when-can-a-provider-start-managing-its-network){: data-scroll="true"}

## [Zero rating](#zero-rating){: data-scroll="true"}
- [Τι είναι το zero rating;](#what-is-zero-rating){: data-scroll="true"}
- [Γιατί είναι πρόβλημα το zero rating;](#why-is-zero-rating-a-problem){: data-scroll="true"}
- [Όταν χρησιμοποιώ ένα πρόγραμμα zero rating παίρνω κάτι δωρεάν;](#am-i-really-getting-something-for-free-when-i-use-a-zero-rating-programme){: data-scroll="true"}
- [Πώς μπορεί το zero rating να επηρεάσει τους παρόχους online υπηρεσιών και τον πολύπλευρο χαρακτήρα του διαδικτυακού οικοσυστήματος;](#how-can-zero-rating-affect-providers-of-online-services-and-the-diversity-of-the-internet-ecosystem){: data-scroll="true"}
- [Ποιος είναι ο στόχος της εκστρατείας SaveTheInternet.eu όσον αφορά το zero rating;](#what-is-the-goal-of-the-savetheinterneteu-campaign-when-it-comes-to-zero-rating){: data-scroll="true"}

## [Διαφάνεια](#transparency){: data-scroll="true"}
- [Ποια είναι τα οφέλη που μπορούμε να περιμένουμε από τους νέους κανόνες για την ουδετερότητα των δικτύων;](#what-benefits-can-we-expect-with-the-new-net-neutrality-rules){: data-scroll="true"}
- [Τι είδους διαφάνεια θα πρέπει να αναμένεται με τους νέους κανόνες;](#what-type-of-transparency-can-be-expected-with-the-new-rules){: data-scroll="true"}

## [Άλλα θέματα](#other){: data-scroll="true"}
- [Πώς αντιμετωπίζεται η ουδετερότητα των δικτύων σε άλλα μέρη του κόσμου;](#how-is-net-neutrality-dealt-with-in-other-parts-of-the-world){: data-scroll="true"}
- [Πώς μπορώ να βοηθήσω;](#how-can-i-help-you){: data-scroll="true"}



# Ουδετερότητα των δικτύων {#net-neutrality}

## Τι είναι η ουδετερότητα των δικτύων; {#what-is-net-neutrality}

Ουδετερότητα των δικτύων είναι η αρχή, σύμφωνα με την οποία οι πάροχοι πρόσβασης στο διαδίκτυο μεταφέρουν τα δεδομένα χωρίς διακρίσεις με βάση την προέλευση, τον προορισμό ή τον τύπο τους. Αυτό σημαίνει ότι η ουδετερότητα των δικτύων εμποδίζει τους παρόχους τηλεπικοινωνιακών υπηρεσιών να μπλοκάρουν ή να υποβαθμίζουν περιεχόμενα, εφαρμογές ή υπηρεσίες.

Η ουδετερότητα των δικτύων εξασφαλίζει τη διαδικτυακή σας ελευθερία προσπέλασης και διανομής των πληροφοριών που εσείς επιθυμείτε. Αυτή η θεμελιώδης αρχή διασφαλίζει τον ανοικτό, καινοτόμο, ανταγωνιστικό και πολυμορφικό χαρακτήρα του διαδικτύου.

## Πώς επηρεάζει η ουδετερότητα των δικτύων εμένα και τη ζωή μου; {#how-does-net-neutrality-influence-me-and-my-life}

Χωρίς ουδετερότητα των δικτύων…

1. Θα πληρώνατε περισσότερα για λιγότερο διαδίκτυο και ο πάροχος διαδικτύου σας θα γινόταν «φρουρός» ανάμεσα σε σας και τις online υπηρεσίες και εφαρμογές που προτιμάτε.

2. Οι νέοι, ενδιαφέροντες ιστότοποι και επινοήσεις δεν θα ήταν τόσο γρήγοροι και προσβάσιμοι όσο οι μεγάλοι, κυρίαρχοι ιστότοποι των ΗΠΑ. Μάλιστα, μπορεί να μην επιβίωναν καν αρκετά ώστε να γίνουν δημοφιλείς.

3. Η οικονομία και οι νεοφυείς επιχειρήσεις θα πλήττονταν από αυτό. Με την ουδετερότητα των δικτύων, ο καθένας μπορεί να επινοήσει μια νέα υπηρεσία χωρίς να ζητήσει άδεια και να επωφεληθεί από μια παγκόσμια, ουδέτερη υποδομή από την πρώτη κιόλας μέρα. Αν χάσουμε αυτήν την ελευθερία, χάνουμε μεγάλο μέρος της τεράστιας επιτυχίας της ψηφιακής οικονομίας, καθώς και την ελευθερία μας να επιλέγουμε ως καταναλωτές και να επικοινωνούμε ως πολίτες.

4. Το διαδίκτυο θα ήταν πιο αργό. Μελέτες έχουν καταδείξει ότι αν οι πάροχοι διαδικτύου είχαν το δικαίωμα να πωλούν ανταγωνιστικό πλεονέκτημα σε λίγους ιστοτόπους, θα είχαν κίνητρο να κάνουν το υπόλοιπο διαδίκτυο πιο αργό για όλους τους άλλους. Ακόμη κι αν φαίνεται ότι παίρνετε κάτι φθηνό, στην πραγματικότητα έχετε λιγότερες επιλογές και απομένει μικρότερο όριο λήψης (downloading) για τη χρήση του πραγματικού διαδικτύου.

[Πώς τα όρια όγκου δεδομένων βλάπτουν τους καταναλωτές και την καινοτομία](https://www.newamerica.org/oti/artificial-scarcity/)

[Πώς το zero-rating έβλαψε τους Ολλανδούς καταναλωτές](http://dfmonitor.eu/downloads/Banning_zerorating_leads_to_higher_volume_caps_06022015.pdf)

[Zero-rating στη Σλοβενία](http://blog.caf.si/2015/02/another-win-for-net-neutrality-advocates-in-slovenia-akos-issues-new-decisions-limiting-zero-rating.html)

## Πώς καταλήξαμε εδώ; Τι συνέβη στην ΕΕ; {#how-did-we-end-up-here-what-happened-in-the-eu}

Πολλές από τις ΜΚΟ που βρίσκονται πίσω από αυτήν την εκστρατεία αγωνίζονται για την ουδετερότητα των δικτύων ήδη από το 2008. Καθώς η συζήτηση προχωρούσε, ήρθαμε αντιμέτωποι με όλο και περισσότερες παραβιάσεις της αρχής της ουδετερότητας των δικτύων στο διαδίκτυο. Όταν η ρυθμιστική αρχή των τηλεπικοινωνιών των ΗΠΑ, η FCC, εξέδωσε την πρώτη της εντολή για το διαδίκτυο με στόχο να προστατεύσει το διαδίκτυο σταθερής γραμμής από ορισμένες μορφές δικτυακής διάκρισης, επρόκειτο για μια μεγάλη επιτυχία για την ουδετερότητα των δικτύων. Στη συνέχεια, [άλλες χώρες νομοθέτησαν και εξέδωσαν κανονιστικές αποφάσεις για τη διαφύλαξη της ουδετερότητας των δικτύων](https://www.thisisnetneutrality.org/#map). Αυτό συνέβη, για παράδειγμα, στη Χιλή, την Ολλανδία, τη Σλοβενία, την Ινδία και τον Καναδά.

Στην Ευρωπαϊκή Ένωση, η πρόοδος της σχετικής συζήτησης ήταν πολύ αργή. Χρειάστηκε να περιμένουμε μέχρι τις 11 Σεπτεμβρίου 2013 για να κατατεθεί μια πρόταση για έναν ευρωπαϊκό νόμο σχετικά με την ουδετερότητα των δικτύων. Η πρόταση αυτή υποβλήθηκε από την Ευρωπαϊκή Επιτροπή.

Η πρόταση του 2013 περιελάμβανε αρκετά τρωτά σημεία, τα οποία θα επέτρεπαν στους παρόχους υπηρεσιών διαδικτύου να παρακάμψουν την ουδετερότητα των δικτύων. Για παράδειγμα, με βάση την πρόβλεψη για «εξειδικευμένες υπηρεσίες», οι πάροχοι υπηρεσιών διαδικτύου θα είχαν τη δυνατότητα να προχωρήσουν σε διακρίσεις όσον αφορά την προτεραιότητα στην πρόσβαση. Η πρόταση θα επέτρεπε επίσης τη διακριτική φραγή ιστοτόπων, εφαρμογών και περιεχομένου, συνιστώντας απειλή για το κράτος δικαίου και την ελευθερία της έκφρασης.

Ευτυχώς, το Ευρωπαϊκό Κοινοβούλιο εργάστηκε σκληρά για να ξεπεράσει αυτά τα τρωτά σημεία και ψήφισε υπέρ ξεκάθαρων και δεσμευτικών κανόνων για την ουδετερότητα των δικτύων στις 3 Απριλίου 2014. Παρόλο που αρχικά τα πράγματα φαίνονταν δυσοίωνα, οι προσπάθειές σας με το SaveTheIntenet βοήθησαν το Κοινοβούλιο να υιοθετήσει ένα κείμενο με ισχυρές διασφαλίσεις για την ουδετερότητα των δικτύων. Η ψήφιση αυτή χαιρετίστηκε από εκατομμύρια ανθρώπων σε όλον τον κόσμο.

Μετά τη νίκη αυτή, τα κράτη μέλη της ΕΕ συγκεντρώθηκαν στο Συμβούλιο και προχώρησαν με αργό ρυθμό, κάνοντας έναν χρόνο να καταλήξουν σε μια κοινή θέση. Συμφώνησαν σε ένα νέο κείμενο, το οποίο επανέφερε τα τρωτά σημεία και δημιουργούσε κι άλλα. Αν είχε υιοθετηθεί, το κείμενο του Συμβουλίου θα είχε δημιουργήσει γρήγορες λωρίδες επί πληρωμή και θα είχε επιτρέψει τη διακριτική τιμολόγηση στην ΕΕ, καθώς και την παράνομη και αυθαίρετη φραγή νόμιμου περιεχομένου.

Για να προχωρήσουν οι συνομιλίες και να υποβαθμιστεί η θέση του Κοινοβουλίου, οι τρεις φορείς άρχισαν «ανεπίσημες» διαπραγματεύσεις στα πλαίσια της επονομαζόμενης [«τριμερούς» διαδικασίας](https://edri.org/files/NN_process_infographics.pdf). Σε μια μεταμεσονύκτια συνεδρίαση, γύρω στις 2 το πρωί, οι τρεις φορείς κατέληξαν σε μια πολιτική συμφωνία. Το κείμενο αυτό περιλαμβάνει ισχυρές αρχές για την εξασφάλιση της ουδετερότητας των δικτύων στην Ευρώπη. Ωστόσο, ορισμένες διατάξεις του Κανονισμού δεν είναι σαφείς και θα μπορούσε να γίνει κακή χρήση τους (κάτι καλύτερο από την αρχική πρόταση της Επιτροπής, αλλά χειρότερο από την αρχική θέση του Κοινοβουλίου). Αυτό θα μπορούσε να οδηγήσει σε τρωτά σημεία που θα επέτρεπαν τις διακρίσεις στο διαδίκτυο. Μια σειρά από τροποποιήσεις στη 2η ψηφοφορία ανάγνωσης στο Ευρωπαϊκό Κοινοβούλιο επιχείρησε να αποσαφηνίσει την κατάσταση. Ωστόσο, ο Κανονισμός ασχολείται επίσης με την εξάλειψη των χρεώσεων περιαγωγής, πράγμα το οποίο, σε συνδυασμό με το γεγονός ότι για την αλλαγή του συμφωνημένου κειμένου ήταν απαραίτητη η απόλυτη πλειοψηφία όλων των μελών του Κοινοβουλίου, είχε ως αποτέλεσμα να μην υιοθετηθεί καμία από τις τροποποιήσεις. Με άλλα λόγια, το Ευρωπαϊκό Κοινοβούλιο αποφάσισε ότι οι ρυθμιστικές αρχές θα πρέπει να είναι εκείνες που θα αποφάσιζαν σχετικά με τις ασάφειες του κειμένου.

## Ποιος συμμετέχει στη συζήτηση στην Ευρώπη; {#who-is-involved-in-the-debate-in-europe}

Επί του παρόντος, οι ρυθμιστικές αρχές δέχονται έντονο lobbying από τον κλάδο των τηλεπικοινωνιών, που θέλει να διατηρήσει και να επεκτείνει τα επιχειρηματικά του μοντέλα που εμπεριέχουν διακρίσεις, καθώς και από τους κατασκευαστές εξοπλισμού, που θέλουν να πωλήσουν περισσότερο δικτυακό εξοπλισμό για την παρακολούθηση της κίνησης δεδομένων που καθιστά εφικτά τα παραπάνω.

Στην πλευρά που υπεραμύνεται της ουδετερότητας των δικτύων συγκαταλέγονται κυρίως οργανώσεις της κοινωνίας των πολιτών και καταναλωτών, καθώς και νεοφυείς επιχειρήσεις, δημόσιοι ραδιοτηλεοπτικοί φορείς, βιβλιοθήκες και πανεπιστήμια.

Ωστόσο, ο αποφασιστικός παράγοντας στις περισσότερες συζητήσεις σχετικά με την ουδετερότητα των δικτύων είναι το ευρύ κοινό, **δηλαδή εσείς**. Αν συμμετάσχει στη συζήτηση αρκετός κόσμος, μπορούμε να υποσκελίσουμε το lobby που εναντιώνεται στην ουδετερότητα των δικτύων και μπορούμε να καταφέρουμε να ακουστούν και να υπερισχύσουν τα καλά επιχειρήματα.

## Ποιος βρίσκεται πίσω από το SaveTheInternet.eu; {#who-is-behind-savetheinterneteu}

Το SaveTheInternet είναι η κοινή εκστρατεία 23 ευρωπαϊκών ΜΚΟ που εργάζονται για την προστασία των ελευθεριών του πολίτη στο διαδίκτυο. Η εκστρατεία αυτή δημιουργήθηκε για να συνδέσει το κοινό με τους δημιουργούς πολιτικής στα πλαίσια της προετοιμασίας του Κανονισμού της ΕΕ για την ουδετερότητα των δικτύων. Η εκστρατεία αυτή ξεκίνησε στη διάσκεψη 30c3 τον Δεκέμβριο του 2012 και από τότε ενημερώνεται ώστε να ακολουθεί τη νομοθετική και κανονιστική διαδικασία.

Αν είστε μέλος ενός οργανισμού και θέλετε να γίνετε υποστηρικτής ή να βοηθήσετε στην ευαισθητοποίηση για το θέμα, επικοινωνήστε μαζί μας στη διεύθυνση [info@savetheinternet.eu](mailto:info@savetheinternet.eu).


# εξειδικευμένες υπηρεσίες {#specialised-services}

## Τι είναι οι εξειδικευμένες υπηρεσίες; {#what-are-specialised-services}

Μια εξειδικευμένη υπηρεσία είναι κάθε υπηρεσία που παρέχεται μέσω της σύνδεσης πρόσβασης στο διαδίκτυο και εξασφαλίζει πρόσθετη ποιότητα από τον πάροχο πρόσβασης στο διαδίκτυο. Στα πλαίσια του [Κανονισμού](http://eur-lex.europa.eu/legal-content/EN/TXT/?uri=CELEX:32015R2120), κάθε τέτοια βελτιστοποίηση θα πρέπει να είναι αντικειμενικά απαραίτητη για την πρόσβαση στην ηλεκτρονική υπηρεσία και όχι απλά να εξασφαλίζει προτεραιότητα στην υπηρεσία. Ο πάροχος πρόσβασης πρέπει επίσης να διασφαλίζει ότι υπάρχει επαρκής χωρητικότητα στο δίκτυο, έτσι ώστε η ποιότητα της πρόσβασης στο διαδίκτυο να μην υποβαθμίζεται. Αυτή η αναγκαιότητα θα πρέπει να επαληθεύεται από την εθνική ρυθμιστική αρχή για τις τηλεπικοινωνίες. Με λίγα λόγια, μια «εξειδικευμένη υπηρεσία» δεν μπορεί να είναι μια «γρήγορη λωρίδα» που εισάγει διακρίσεις.

Οι πραγματικές εξειδικευμένες υπηρεσίες δεν έχουν καμία σχέση με το διαδίκτυο. Είναι υπηρεσίες που μπορεί να χρησιμοποιούν την ίδια τεχνολογία και, μερικές φορές, ακόμα και την ίδια φυσική αρχιτεκτονική, αλλά δεν αποτελούν μέρος του παγκόσμιου διαδικτύου, γιατί απαιτούν ένα επίπεδο ποιότητας που το διαδίκτυο δεν θα μπορούσε να προσφέρει.

## Ποια είναι μερικά παραδείγματα υπηρεσιών που δεν είναι «εξειδικευμένες υπηρεσίες»; {#what-are-examples-of-services-that-are-not-specialised-services}

Οι εξειδικευμένες υπηρεσίες δεν είναι υπηρεσίες που μπορούν να παρασχεθούν στο διαδίκτυο. Το πρόβλημα που πρέπει να αποφευχθεί είναι να δοθεί η δυνατότητα σε υπάρχουσες διαδικτυακές υπηρεσίες να αλλάζουν κατηγορία και να θεωρούνται εξειδικευμένες. Σε ένα τέτοιο σενάριο, μια εταιρεία με αρκετά χρήματα θα μπορούσε να αγοράσει προτεραιότητα για τις υπηρεσίες της, πράγμα που θα της έδινε αθέμιτο πλεονέκτημα έναντι οποιουδήποτε άλλου, μειώνοντας τον ανταγωνισμό, την καινοτομία και τη δυνατότητα επιλογής.

## Ποιες διασφαλίσεις υπάρχουν στην ΕΕ όσον αφορά την αντιμετώπιση των εξειδικευμένων υπηρεσιών; {#what-safeguards-are-in-eu-law-to-deal-with-specialised-services}

Ο [Κανονισμός](http://eur-lex.europa.eu/legal-content/EN/TXT/?uri=CELEX:32015R2120) εισάγει πέντε διασφαλίσεις για την παροχή εξειδικευμένων υπηρεσιών:

1. Οι εξειδικευμένες υπηρεσίες δεν μπορούν να χρησιμοποιούνται για να παρακάμπτονται οι διατάξεις που αφορούν τα μέτρα διαχείρισης της κίνησης. Οι πάροχοι υπηρεσιών διαδικτύου δεν μπορούν να παρέχουν προτεραιότητα σε εξειδικευμένες υπηρεσίες έναντι συγκρίσιμου περιεχομένου, εφαρμογών ή υπηρεσιών που διατίθενται μέσω υπηρεσιών πρόσβασης στο διαδίκτυο.

2. Οι εξειδικευμένες υπηρεσίες πρέπει να είναι βελτιστοποιημένες ώστε, όσον αφορά το περιεχόμενο, την εφαρμογή ή την υπηρεσία, να διασφαλίζονται συγκεκριμένες απαιτήσεις ποιότητας υπηρεσιών, οι οποίες είναι απαραίτητες για βασικές λειτουργικές δυνατότητες του εν λόγω περιεχομένου, της εφαρμογής ή της υπηρεσίας.

3. Οι εξειδικευμένες υπηρεσίες δεν χρησιμοποιούνται ούτε παρέχονται ως υποκατάστατο των υπηρεσιών πρόσβασης στο διαδίκτυο.

4. Οι εξειδικευμένες υπηρεσίες μπορούν να παρέχονται μόνο αν η χωρητικότητα δικτύου επαρκεί για την παροχή τους, πέραν των τυχόν υπηρεσιών πρόσβασης στο διαδίκτυο που παρέχονται.

5. Η παροχή των εξειδικευμένων υπηρεσιών δεν πρέπει να βλάπτει τη διαθεσιμότητα ή τη γενική ποιότητα των υπηρεσιών πρόσβασης στο διαδίκτυο.

## Τι απαιτείται για την ενίσχυση των διασφαλίσεων σχετικά με τις εξειδικευμένες υπηρεσίες και γιατί αυτό έχει ιδιαίτερη σημασία; {#what-is-required-to-strengthen-the-safeguards-on-specialised-services-and-why-is-this-important}

Οι νέες εξειδικευμένες υπηρεσίες θα πρέπει να υποβάλλονται σε έλεγχο από τη ρυθμιστική αρχή όσον αφορά και τις πέντε διασφαλίσεις, προτού διατεθούν στην αγορά. Αν ο έλεγχος δεν γίνει παρά μόνο αφού κάποιος παραπονεθεί, μερικές φορές ενδέχεται να χρειαστούν χρόνια προτού αφαιρεθούν προϊόντα που εισάγουν διακρίσεις και που διαπιστώνεται εκ των υστέρων ότι είναι παράνομα. Αποτελεί κοινή στρατηγική των παρόχων τηλεπικοινωνιακών υπηρεσιών που εναντιώνονται στον ανταγωνισμό να χρησιμοποιούν τη βραδύτητα και το κόστος της απονομής δικαιοσύνης και της παρέμβασης των ρυθμιστικών αρχών ώστε να «εξοντώσουν» καινοτόμους ανταγωνιστές.

Η βελτιστοποίηση μιας εξειδικευμένης υπηρεσίας πρέπει να είναι αντικειμενικά αναγκαία για τη λειτουργικότητα της υπηρεσίας και όχι απλώς για να εξασφαλιστεί ένα πρακτικό πλεονέκτημα έναντι των ανταγωνιστών. Αν υπάρχει συγκρίσιμη υπηρεσία στο ανοικτό διαδίκτυο, τότε μια υπηρεσία δεν θα πρέπει να χαρακτηρισθεί ως εξειδικευμένη.


# Διαχείριση κίνησης {#traffic-management}

## Τι είναι η διαχείριση της κίνησης; {#what-is-traffic-management}

Η διαχείριση της κίνησης επιτρέπει στους παρόχους υπηρεσιών διαδικτύου να διαχειρίζονται την κυκλοφορία δεδομένων στα δίκτυά τους. Για να το κάνουν αυτό, οι πάροχοι υπηρεσιών διαδικτύου παρέχουν προτεραιότητα σε ορισμένες επικοινωνίες και επιβραδύνουν κάποιες άλλες. Με βάση τον Κανονισμό, η πρακτική αυτή επιτρέπεται αν είναι εύλογη και διαφανής, δεν συνιστά διακριτική μεταχείριση και τηρεί την αρχή της αναλογικότητας. Η διαχείριση κίνησης πρέπει να είναι προσωρινή και, ως εκ τούτου, να μην αποτελεί τυπικό μέρος της διαμόρφωσης του δικτύου. Επίσης, ο γενικός κανόνας είναι ότι η διαχείριση κίνησης πρέπει να αντιμετωπίζει όλες τις εφαρμογές ισότιμα και μπορεί να διαφοροποιεί ανάμεσα σε διαφορετικές κατηγορίες κίνησης μόνο όταν συντρέχουν πολύ συγκεκριμένες συνθήκες.

## Γιατί θα πρέπει να με ενδιαφέρει η διαχείριση κίνησης; {#why-should-i-care-about-traffic-management}

Η διαχείριση κίνησης επηρεάζει την καθημερινή σας διαδικτυακή εμπειρία. Όταν στο βίντεο που παρακολουθείτε στο Netflix η προσωρινή αποθήκευση μοιάζει να μην τελειώνει ποτέ, η διαδικτυακή σας τηλεφωνική κλήση διακόπτεται ή σας είναι αδύνατον να παίξετε ένα online παιχνίδι, η αιτία μπορεί να είναι η διαχείριση κίνησης από τον πάροχο υπηρεσιών διαδικτύου.

Αν γίνει κατάχρηση των κανόνων της ΕΕ, οι online υπηρεσίες που θέλετε να χρησιμοποιήσετε μπορεί να επιβραδυνθούν μέχρι το σημείο να καταστεί η χρήση τους αδύνατη, ενώ παράλληλα άλλες ανταγωνιστικές υπηρεσίες που προωθούνται από τον πάροχό σας μπορεί να δουλεύουν πολύ καλά.

Η διαχείριση κίνησης δεν πρέπει ποτέ να παρεμβάλλεται στην ελευθερία σας ως τελικού χρήστη ή παρόχου online υπηρεσιών. Ο ρόλος ενός παρόχου διαδικτύου είναι να διαχειρίζεται το δίκτυο για όλες τις υπηρεσίες στο μέγιστο των δυνατοτήτων του, αλλά όχι να παίρνει αποφάσεις σχετικά με τη σημασία, την ακεραιότητα και τη νομιμότητα του περιεχομένου, των υπηρεσιών ή των εφαρμογών διαδικτύου που θέλετε να προσπελάσετε.

## Οι πάροχοι υπηρεσιών διαδικτύου δεν θα πρέπει να επιτρέπεται να διαχειρίζονται τα δίκτυά τους; {#shouldnt-internet-providers-be-allowed-to-manage-their-networks}

Ασφαλώς και οι πάροχοι υπηρεσιών διαδικτύου θα πρέπει να επιτρέπεται να διαχειρίζονται τα δίκτυά τους. Ωστόσο, αυτό θα πρέπει να γίνεται με τρόπο που να μην κάνει διακρίσεις με βάση το περιεχόμενο, την εφαρμογή και τις υπηρεσίες που χρησιμοποιούνται από εσάς ή από άλλους χρήστες του διαδικτύου. [Αυτό είναι εφικτό](https://tools.ietf.org/html/rfc6057) και υποστηρίζεται από [λεπτομερής ανάλυση](http://apps.fcc.gov/ecfs/document/view?id=60001032169).

Η άλλη δυνατότητα είναι ο πάροχος διαδικτύου να κατηγοριοποιεί τα πακέτα δεδομένων με κριτήρια τα οποία ο ίδιος ορίζει, πράγμα που οδηγεί στην επιβράδυνση ορισμένων επιλογών και την επιτάχυνση άλλων. Αυτό μπορεί να γίνει με βάση τεχνικές απαιτήσεις της υπηρεσίας (ευαισθησία στον χρόνο, ευαισθησία στις διακυμάνσεις) ή με βάση τη λειτουργικότητα που η υπηρεσία παρέχει στον χρήστη (τηλεφωνία, video streaming, streaming μουσικής, παιχνίδια κ.λπ.). Η δεύτερη προσέγγιση αποκαλείται διαχείριση κίνησης με βάση την κατηγορία. Δεδομένου ότι η κυκλοφορία κρυπτογραφημένων δεδομένων δεν μπορεί να ταξινομηθεί, ένας από τους κινδύνους αυτής της προσέγγισης είναι ότι τα δεδομένα αυτά τίθενται αυτόματα σε «αργή λωρίδα» (εκτός κι αν προέρχονται από μεγάλο πάροχο, οπότε ο τύπος δεδομένων μπορεί να διαπιστωθεί κατόπιν εικασίας). Η αποθάρρυνση της κρυπτογράφησης είναι ξεκάθαρα επιζήμια για την ιδιωτική ζωή, ενώ η επιβράδυνση κρυπτογραφημένων δεδομένων από μικρούς παρόχους είναι ενάντια στον ανταγωνισμό.

Κατά συνέπεια, μπορούμε να πούμε ότι τα μέτρα διαχείρισης της κίνησης δεδομένων με βάση κατηγορίες:

- Είναι λιγότερο διαφανή από τα μέτρα που είναι ανεξάρτητα από τις εφαρμογές, εφόσον ο τελικός χρήστης δεν ξέρει πώς θα ταξινομηθούν το συγκεκριμένο περιεχόμενο και οι υπηρεσίες που χρησιμοποιεί.

- Εισάγουν περισσότερες διακρίσεις απ' ό,τι τα ανεξάρτητα από τις εφαρμογές μέτρα, δεδομένου ότι υπάρχει ο κίνδυνος να μη γίνει σωστά η κατηγοριοποίηση των εφαρμογών, να γίνονται διακρίσεις σε βάρος της κρυπτογραφημένης κίνησης και να αφήνονται περιθώρια για αντι-ανταγωνιστική συμπεριφορά.

- Έχουν λιγότερη αναλογικότητα από τα ανεξάρτητα από τις εφαρμογές μέτρα, δεδομένου ότι τα τελευταία είναι πάντα λιγότερο επεμβατικά και ευνοϊκότερα για τη δυνατότητα επιλογής του χρήστη.

## Ποιος είναι ο στόχος του SaveTheInternet.eu όσον αφορά τη διαχείριση της κίνησης; {#what-is-the-goal-of-savetheinterneteu-when-it-comes-to-traffic-management}

Ο [Κανονισμός](http://eur-lex.europa.eu/legal-content/EN/TXT/?uri=CELEX:32015R2120) περιέχει μια σαφή, τριμερή ιεραρχία για τη διαχείριση κίνησης, η οποία πρέπει να διατυπωθεί με τη μορφή ξεκάθαρων και δεσμευτικών κανόνων [βλ. Άρθρο 3(3), υποπαράγραφοι 1 ως 3](http://eur-lex.europa.eu/legal-content/EN/TXT/?uri=CELEX:32015R2120#d1e445-1-1). Ο πάροχος διαδικτύου οφείλει πρώτα να επιλύσει το πρόβλημα στο δίκτυό του με μέτρα ανεξάρτητα από τις εφαρμογές, δηλαδή μέτρα που δεν εξαρτώνται από τα ειδικά χαρακτηριστικά περιεχομένου, εφαρμογών, υπηρεσιών ή συσκευών. Αν τα ανεξάρτητα από τις εφαρμογές μέτρα εξαντληθούν και το πρόβλημα δεν μπορεί να επιλυθεί με αυτόν τον τρόπο, οι πάροχοι διαδικτύου επιτρέπεται να καταφύγουν σε μέτρα βασισμένα σε κατηγορίες.

Η διαχείριση κίνησης είναι αναγκαία για την αντιμετώπιση των περιπτώσεων συμφόρησης και τη διασφάλιση της ακεραιότητας και της ασφάλειας του δικτύου. Ωστόσο, όπως και η παρακολούθηση, η διαχείριση κίνησης θα πρέπει να χρησιμοποιεί τα μέτρα με την ελάχιστη δυνατή επεμβατικότητα, μόνο για έναν συγκεκριμένο σκοπό και για περιορισμένο χρονικό διάστημα, όταν αυτό είναι όντως απαραίτητο για την επίτευξη ενός θεμιτού στόχου.

## Πότε μπορεί ένας πάροχος να αρχίσει να διαχειρίζεται το δίκτυό του; {#when-can-a-provider-start-managing-its-network}

Σύμφωνα με τον [Κανονισμό](http://eur-lex.europa.eu/legal-content/EN/TXT/?uri=CELEX:32015R2120) , οι πάροχοι διαδικτύου μπορούν να αρχίσουν να διαχειρίζονται το δίκτυό τους είτε σε περίπτωση πραγματικής συμφόρησης είτε σε περιπτώσεις που επιδιώκουν να μειώσουν τις επιπτώσεις μιας επικείμενης συμφόρησης. Αυτή η δεύτερη επιλογή θα πρέπει να διευκρινιστεί από τις ρυθμιστικές αρχές, ώστε να αποφευχθεί μια επισφαλής κατάσταση, κατά την οποία η «διαχείριση» του δικτύου γίνεται συνεχώς, ακόμη και όταν δεν υπάρχει πραγματική ανάγκη.

Πιστεύουμε ότι αυτή η δεύτερη επιλογή θα πρέπει να επιτρέπεται μόνο σε περιπτώσεις που υπάρχουν και άλλοι δείκτες πέρα από την ποσότητα δεδομένων που διέρχονται από οποιονδήποτε κόμβο δικτύου (όπως ο αριθμός πελατών που είναι συνδεδεμένοι σε μια συγκεκριμένη κυψέλη δικτύου). Θα πρέπει πάντα να υπάρχει μια συγκεκριμένη και πραγματική ανάγκη για τη διαχείριση της κίνησης.


# Zero rating {#zero-rating}

## Τι είναι το zero rating; {#what-is-zero-rating}

Το zero rating είναι μια εμπορική πρακτική, με βάση την οποία τα δεδομένα που λαμβάνει ο συνδρομητής από συγκεκριμένες εφαρμογές ή υπηρεσίες δεν προσμετρούνται για το μηνιαίο όριο λήψης του. Το zero rating αντιμετωπίζει διαφορετικά είδη κίνησης με διαφορετικούς τρόπους, ώστε ορισμένα να παρέχονται σε μια τιμή και ορισμένα σε μια άλλη. Παρόλο που τεχνικά διαφέρει από τις κλασικές παραβιάσεις της ουδετερότητας των δικτύων, στην πράξη είναι το ίδιο, δεδομένου ότι επιτρέπει στον πάροχο πρόσβασης στο διαδίκτυο να επηρεάζει το ποιες εφαρμογές και υπηρεσίες χρησιμοποιούνται και ποιες όχι.

## Γιατί είναι πρόβλημα το zero rating; {#why-is-zero-rating-a-problem}

Με την πρακτική αυτή, ο πάροχος διαδικτύου σας μπορεί να ασκήσει έλεγχο στις υπηρεσίες που χρησιμοποιείτε ή θα χρησιμοποιήσετε. Κάθε ανταγωνιστής μιας zero-rated εφαρμογής ή υπηρεσίας (κυρίως νεοφυείς και μικρομεσαίες επιχειρήσεις) βρίσκεται σε ιδιαίτερα μειονεκτική θέση, γιατί θα πρέπει να πληρώσετε επιπλέον χρήματα για να μπορέσετε να χρησιμοποιήσετε την εφαρμογή ή την υπηρεσία του απρόσκοπτα.

Το zero rating είναι ένας σημαντικός λόγος για την ύπαρξη χαμηλών ορίων όγκου δεδομένων (τα όρια όγκου δεδομένων είναι περιορισμοί στη μεταφόρτωση ή τη λήψη δεδομένων). Οι πάροχοι διαδικτύου θέλουν να χρησιμοποιείτε τις δικές τους online υπηρεσίες ή αυτές των συνεργατών τους. Αν οι πάροχοι επιτρέπεται να εξαιρούν αυτές τις επιλεγμένες υπηρεσίες από το όριο όγκου δεδομένων σας, αυτό τους δίνει έναν λόγο να διατηρούν τα όρια αυτά αμετάβλητα και σχετικά χαμηλά ώστε το ανταγωνιστικό τους πλεονέκτημα να παραμένει ισχυρό. Χωρίς το zero rating, οι εταιρείες αυτές θα μπορούσαν να σας προσφέρουν μεγαλύτερο όγκο δεδομένων που να μπορείτε να χρησιμοποιείτε αποφασίζοντας εσείς οι ίδιοι ελεύθερα το πώς. Υπάρχουν επαρκώς τεκμηριωμένες περιπτώσεις [στην Ολλανδία](http://dfmonitor.eu/downloads/Banning_zerorating_leads_to_higher_volume_caps_06022015.pdf) και τη [Σλοβενία](http://blog.caf.si/2015/02/another-win-for-net-neutrality-advocates-in-slovenia-akos-issues-new-decisions-limiting-zero-rating.html) όπου, χάρη στην αυστηρή νομοθεσία περί ουδετερότητας των δικτύων που απαγορεύει το zero rating, οι πάροχοι υπηρεσιών κινητής επικοινωνίας διπλασίασαν το όριο όγκου δεδομένων για τους χρήστες τους.

## Όταν χρησιμοποιώ ένα πρόγραμμα zero rating παίρνω κάτι δωρεάν; {#am-i-really-getting-something-for-free-when-i-use-a-zero-rating-programme}

Με την πρώτη ματιά, φαίνεται σαν να παίρνετε κάτι δωρεάν. Ωστόσο, παρά τα φαινόμενα, η ελευθερία επιλογής σας στο διαδίκτυο περιορίζεται και ο πάροχος διαδικτύου σας καθιστά τον εαυτό του «φρουρό». Για παράδειγμα, στην περίπτωση του προγράμματος Free Basics του Facebook, γιατί θα έπρεπε το Facebook να αποφασίζει ποιες υπηρεσίες και εφαρμογές μπορείτε να χρησιμοποιείτε; Ποιο είναι το οικονομικό κίνητρο για το Facebook ώστε να προσφέρει κάτι τέτοιο; Είναι πραγματικά δωρεάν; Η απάντηση είναι όχι. Τίποτα δεν είναι δωρεάν. Το zero rating έχει επιπτώσεις στην ασφάλεια και την ιδιωτική ζωή σας, αλλά και στην ανταγωνιστική αγορά.

## Πώς μπορεί το zero rating να επηρεάσει τους παρόχους online υπηρεσιών και τον πολύπλευρο χαρακτήρα του διαδικτυακού οικοσυστήματος; {#how-can-zero-rating-affect-providers-of-online-services-and-the-diversity-of-the-internet-ecosystem}

Οι συμφωνίες zero rating στην Ευρώπη είναι σχεδόν πάντα με μεγάλες εταιρείες του διαδικτύου, όπως το Facebook και το Spotify. Oι συμφωνίες αυτές περιλαμβάνουν συχνά αμοιβαία αποκλειστικότητα, πράγμα που σημαίνει ότι ο πάροχος περιεχομένου δεσμεύεται για έναν πάροχο διαδικτύου σε κάθε χώρα και το αντίστροφο.

Το zero rating είναι επιζήμιο για την ελευθερία επιλογής των χρηστών, γιατί έχει καταστροφικές συνέπειες για την online οικονομία. Το μόνο που κάνει είναι να βοηθάει τις μεγάλες εταιρείες να εδραιώσουν ακόμα περισσότερο τη θέση τους στην αγορά και να εξοντώσουν τον ανταγωνισμό. Αυτό το βλέπουμε ήδη, για παράδειγμα, στην αγορά του streaming μουσικής, όπου η ελευθερία επιλογής για τους καταναλωτές έχει μειωθεί σημαντικά λόγω τέτοιων προσφορών zero rating.

Αντί να πωλούν απλώς πρόσβαση στο διαδίκτυο, οι πάροχοι διαδικτύου επιδιώκουν όλο και περισσότερο να σας πωλήσουν απευθείας online περιεχόμενο, εφαρμογές και υπηρεσίες που παρέχονται είτε από τους ίδιους είτε από συνεργάτες τους. Μπαίνοντας στη μέση ως μεσάζοντες, οι πάροχοι διαδικτύου θέλουν να πληρωθούν δύο φορές. Πρώτον, εσείς τους πληρώνετε για τη σύνδεσή σας στο διαδίκτυο. Δεύτερον, οι πάροχοι περιεχομένου, υπηρεσιών και εφαρμογών τους πληρώνουν για να έχουν πρόσβαση στη βάση πελατών τους, στην οποία συμπεριλαμβάνεστε και εσείς.

## Ποιος είναι ο στόχος της εκστρατείας SaveTheInternet.eu όσον αφορά το zero rating; {#what-is-the-goal-of-the-savetheinterneteu-campaign-when-it-comes-to-zero-rating}

Το zero rating είναι μια ξεκάθαρη παραβίαση των κανόνων ουδετερότητας των δικτύων και, συνεπώς, πρέπει να απαγορευτεί. Η πρακτική αυτή είναι αντίθετη προς τον ανταγωνισμό και παραβιάζει τη ελευθερία σας να χρησιμοποιείτε και να έχετε πρόσβαση στις εφαρμογές, τις υπηρεσίες και το περιεχόμενο που θέλετε, αλλά και την ελευθερία των παρόχων περιεχομένου και εφαρμογών να κάνουν την προσφορά τους σε όλα τα δίκτυα χωρίς περιορισμό [όπως προβλέπεται από το Άρθρο 3(1) του (Κανονισμού της ΕΕ)](http://eur-lex.europa.eu/legal-content/EN/TXT/?uri=CELEX:32015R2120). O Κανονισμός της ΕΕ επίσης απαγορεύει στους παρόχους διαδικτύου και περιεχομένου να προσφέρουν υπηρεσίες που περιορίζουν τα δικαιώματά σας ως τελικών χρηστών ή παρόχων περιεχομένου [(πρβλ. Άρθρο 3(2) του Κανονισμού)](http://eur-lex.europa.eu/legal-content/EN/TXT/?uri=CELEX:32015R2120#d1e445-1-1).

Αν τα όρια όγκου δεδομένων ξεπεραστούν και ορισμένες υπηρεσίες με zero rating εξακολουθούν να είναι προσβάσιμες ενώ για το υπόλοιπο διαδίκτυο υπάρχει φραγή ή περιορισμός, αυτό είναι μια σαφής παραβίαση άλλων διατάξεων του Κανονισμού που προβλέπουν τη διασφάλιση της ουδετερότητας των δικτύων.


# Διαφάνεια {#transparency}

## Ποια είναι τα οφέλη που μπορούμε να περιμένουμε από τους νέους κανόνες για την ουδετερότητα των δικτύων; {#what-benefits-can-we-expect-with-the-new-net-neutrality-rules}

Είναι πολλά τα οφέλη που αποκομίζουμε από τον [Κανονισμό της ΕΕ για την ουδετερότητα των δικτύων](http://eur-lex.europa.eu/legal-content/EN/TXT/?uri=CELEX:32015R2120). Όσον αφορά τη διαφάνεια, ένα από αυτά είναι ότι οι πάροχοι διαδικτύου οφείλουν να δηλώνουν στα συμβόλαιά τους ποιο είναι το ελάχιστο, το μέσο και το μέγιστο ζωνικό εύρος για κάθε σύνδεση πρόσβασης στο διαδίκτυο, και όχι μόνο το θεωρητικό μέγιστο. O Φορέας των Ευρωπαϊκών Ρυθμιστικών Αρχών για τις Ηλεκτρονικές Επικοινωνίες (BEREC) θα πρέπει να διευκρινίσει το πώς υπολογίζονται αυτές οι τιμές και τι θα πρέπει να συμβαίνει αν μια σύνδεση χρησιμοποιείται από κοινού από περισσότερους του ενός χρήστες.

## Τι είδους διαφάνεια θα πρέπει να αναμένεται με τους νέους κανόνες; {#what-type-of-transparency-can-be-expected-with-the-new-rules}

Ο [Κανονισμός](http://eur-lex.europa.eu/legal-content/EN/TXT/?uri=CELEX:32015R2120) απαιτεί από τους παρόχους διαδικτύου να παρέχουν πληροφορίες σχετικά με όλα τα μέτρα διαχείρισης της κίνησης που επηρεάζουν την πρόσβαση των χρηστών στο διαδίκτυο. Οι ρυθμιστικές αρχές ζητούν τώρα σχολιασμό σχετικά με το τι σημαίνει αυτό στην πράξη.


# Άλλα θέματα {#other}

## Πώς αντιμετωπίζεται η ουδετερότητα των δικτύων σε άλλα μέρη του κόσμου; {#how-is-net-neutrality-dealt-with-in-other-parts-of-the-world}

Υπάρχουν δραστικοί κανόνες για την ουδετερότητα των δικτύων στις ΗΠΑ, τον Καναδά και τη Χιλή. Το πιο πρόσφατο παράδειγμα είναι η Ινδία, που έθεσε πρόσφατα σε εφαρμογή δραστικούς κανόνες σχετικά με το zero rating. Για μια πιο λεπτομερή προσέγγιση, επισκεφθείτε τον ιστότοπο [This Is Net Neutrality](https://www.thisisnetneutrality.org/#map)

Άλλες χώρες διεξάγουν εκστρατείες "SaveTheInternet".
Μερικά παραδείγματα:

- [ΗΠΑ](http://www.savetheinternet.com/sti-home)

- [Ινδία](http://www.savetheinternet.in/)


## Πώς μπορώ να βοηθήσω; {#how-can-i-help-you}

Μπορείτε να βοηθήσετε στην εκστρατεία SaveTheInternet.eu με πολλούς τρόπους:

- Διαδώστε το μήνυμα! Μιλήστε στους φίλους σας γι' αυτήν την εκστρατεία, σχετικά με την ουδετερότητα των δικτύων και γιατί είναι σημαντικό να δράσουν τώρα. Μόνο αν οι μεμονωμένες φωνές γίνουν πολλές θα μπορέσουμε να προστατεύσουμε τα διαδικτυακά μας δικαιώματα και τις ελευθερίες μας.

- Μεταφράστε τον ιστότοπο στη γλώσσα σας! Αυτό μπορείτε να το κάνετε μέσω του [Save The Internet στο Github](https://github.com/netzfreiheit/STI-UI)

- Ακολουθήστε μας! Αν είστε μέλος ενός οργανισμού και θέλετε να συμμετάσχετε στο SaveTheInternet.eu, επικοινωνήστε μαζί μας στη διεύθυνση [info@savetheinternet.eu](mailto:info@savetheinternet.eu)

- Αναφέρετε παραβιάσεις της ουδετερότητας των δικτύων μέσω του [Respect My Net](https://respectmynet.eu/)

Έχετε άλλες πρωτότυπες και δημιουργικές ιδέες; Ενημερώστε μας μέσω του [info@savetheinternet.eu](mailto:info@savetheinternet.eu)

{{ END FAQ }}
