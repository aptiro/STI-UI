{{ BEGIN FAQ NAVIGATION }}
{{ BEGIN NAVIGATION }}
{: .navigation__sections}
- [INFORMATION](../#info)
- [OSS](#)
{{ END NAVIGATION }}
{{ END FAQ NAVIGATION }}

{{ BEGIN FAQ }}
# Ofte Stillede Spørgsmål

## [Netneutralitet](#net-neutrality){: data-scroll="true"}
- [Hvad er netneutralitet?](#what-is-net-neutrality){: data-scroll="true"}
- [Hvad betyder netneutralitet for mig og mit liv?](#how-does-net-neutrality-influence-me-and-my-life){: data-scroll="true"}
- [Hvordan er vi kommet hertil, og hvad er der sket i EU?](#how-did-we-end-up-here-what-happened-in-the-eu){: data-scroll="true"}
- [Hvem er involveret i den europæiske debat?](#who-is-involved-in-the-debate-in-europe){: data-scroll="true"}
- [Hvem står bag SaveTheInternet.eu?](#who-is-behind-savetheinterneteu){: data-scroll="true"}

## [Specialtjenester](#specialised-services){: data-scroll="true"}
- [Hvad er specialtjenester?](#what-are-specialised-services){: data-scroll="true"}
- [Hvilke tjenester er ikke specialtjenester?](#what-are-examples-of-services-that-are-not-specialised-services){: data-scroll="true"}
- [Hvilke regler for specialtjenester er der i EU-lovgivningen?](#what-safeguards-are-in-eu-law-to-deal-with-specialised-services){: data-scroll="true"}
- [Hvad skal der til for at skærpe reglerne for specialtjenester, og hvorfor er det vigtigt?](#what-is-required-to-strengthen-the-safeguards-on-specialised-services-and-why-is-this-important){: data-scroll="true"}

## [Trafikstyring](#traffic-management){: data-scroll="true"}
- [Hvad er trafikstyring?](#what-is-traffic-management){: data-scroll="true"}
- [Hvorfor skulle jeg interessere mig for trafikstyring?](#why-should-i-care-about-traffic-management){: data-scroll="true"}
- [Skal internetudbydere ikke have lov til at administrere deres netværk?](#shouldnt-internet-providers-be-allowed-to-manage-their-networks){: data-scroll="true"}
- [Hvad er målet for SaveTheInternet.eu med hensyn til trafikstyring?](#what-is-the-goal-of-savetheinterneteu-when-it-comes-to-traffic-management){: data-scroll="true"}
- [Hvornår må en udbyder gribe styrende ind i trafikken på sit netværk?](#when-can-a-provider-start-managing-its-network){: data-scroll="true"}

## [Nultaksering](#zero-rating){: data-scroll="true"}
- [Hvad er nultaksering?](#what-is-zero-rating){: data-scroll="true"}
- [Hvorfor er nultaksering et problem?](#why-is-zero-rating-a-problem){: data-scroll="true"}
- [Får jeg virkelig noget gratis når jeg vælger en nultakseringsløsning?](#am-i-really-getting-something-for-free-when-i-use-a-zero-rating-programme){: data-scroll="true"}
- [Hvilke konsekvenser kan nultaksering have for leverandører af onlinetjenester og for diversiteten i internetøkosystemet?](#how-can-zero-rating-affect-providers-of-online-services-and-the-diversity-of-the-internet-ecosystem){: data-scroll="true"}
- [Hvad er målet for SaveTheInternet.eu med hensyn til nultaksering?](#what-is-the-goal-of-the-savetheinterneteu-campaign-when-it-comes-to-zero-rating){: data-scroll="true"}

## [Gennemsigtighed](#transparency){: data-scroll="true"}
- [Hvilken nytte kan vi forvente at få af de nye netneutralitetsregler?](#what-benefits-can-we-expect-with-the-new-net-neutrality-rules){: data-scroll="true"}
- [Hvilken type gennemsigtighed kan vi forvente med de nye regler?](#what-type-of-transparency-can-be-expected-with-the-new-rules){: data-scroll="true"}

## [Andet](#other){: data-scroll="true"}
- [Hvordan forholder man sig til netneutralitet i andre dele af verden?](#how-is-net-neutrality-dealt-with-in-other-parts-of-the-world){: data-scroll="true"}
- [Hvordan kan jeg hjælpe jer?](#how-can-i-help-you){: data-scroll="true"}


# Netneutralitet {#net-neutrality}

## Hvad er netneutralitet? {#what-is-net-neutrality}

Netneutralitet er princippet om at udbydere af internetadgangstjenester ("internetudbydere") skal transmittere alle data på samme vilkår uafhængigt af dataenes oprindelse, destination og type. Netneutralitet betyder altså at teleselskaberne ikke må blokere eller nedprioritere indhold, applikationer eller tjenester.

Netneutralitet sikrer din frihed til at tilgå og udbrede de informationer du vil, på internettet. Dette grundprincip sikrer åbenhed, innovation, konkurrence og diversitet på internettet.

## Hvad betyder netneutralitet for mig og mit liv? {#how-does-net-neutrality-influence-me-and-my-life}

Uden netneutralitet ...

1. ville du betale mere for mindre internet, og din internetudbyder ville stå som en anden dørmand mellem dig og de onlinetjenester og applikationer du gerne vil benytte.

2. ville spændende nye websites og opfindelser ikke være lige så hurtige og tilgængelige som de store, veletablerede amerikanske websites. Måske ville de ikke engang overleve længe nok til at blive populære.

3. ville økonomien lide skade — i særlig grad de nystartede virksomheder. Med netneutralitet kan enhver opfinde en ny tjeneste uden at skulle spørge om lov og nyde godt af en global, neutral infrastruktur fra dag ét. Hvis vi mister denne frihed, sætter vi langt hen ad vejen også den enorme succes over styr som den digitale økonomi er blevet, samtidig med at vi mister vores valgfrihed som forbrugere og vores kommunikationsfrihed som borgere.

4. ville internettet være langsommere. Undersøgelser har vist at hvis internetudbydere fik lov at sælge en konkurrencemæssig fordel til nogle få websites, ville de dermed have et incitament til at gøre resten af internettet langsommere for alle andre. Selv om det ser ud som om du får noget billigt, har du i virkeligheden færre valgmuligheder og en lavere forbrugsgrænse på det rigtige internet.

[Hvordan datalofter skader forbrugerne og innovationen (engelsk)](https://www.newamerica.org/oti/artificial-scarcity/)

[Hvordan nultaksering gik ud over nederlandske forbrugere (engelsk)](http://dfmonitor.eu/downloads/Banning_zerorating_leads_to_higher_volume_caps_06022015.pdf)

[Nultaksering i Slovenien (engelsk)](http://blog.caf.si/2015/02/another-win-for-net-neutrality-advocates-in-slovenia-akos-issues-new-decisions-limiting-zero-rating.html)

## Hvordan er vi kommet hertil, og hvad er der sket i EU? {#how-did-we-end-up-here-what-happened-in-the-eu}

Mange af NGO'erne bag denne kampagne kæmpede allerede for netneutralitet helt tilbage i 2008. Mens debatten udviklede sig, så vi flere og flere krænkelser af netneutralitetsprincippet på internettet. Da den amerikanske teletilsynsmyndighed, FCC, udsendte sine første retningslinjer for internettet med henblik på at beskytte det kablede internet mod visse former for netværksdiskrimination, var det en stor sejr for netneutraliteten. Siden [ har også andre lande indført love og bestemmelser til beskyttelse af netneutraliteten](https://www.thisisnetneutrality.org/#map). Det gælder fx Chile, Nederlandene, Slovenien, Indien og Canada.

I EU bevægede debatten sig meget langsomt. Vi måtte vente helt til 11. september 2013 før der kom et forslag om en europæisk lov om netneutralitet. Forslaget blev fremsat af Europa-Kommissionen.

Forslaget fra 2013 indeholdt en række problematiske smuthuller som ville have gjort det muligt for internetudbydere at omgå netneutraliteten. For eksempel ville det have været lovligt for udbyderne at lave diskriminerende aftaler om prioriteret adgang i kraft af en bestemmelse om "specialtjenester". Forslaget ville også have åbnet mulighed for diskriminerende blokering af websites, applikationer og indhold — en trussel mod retsstatsprincippet og ytringsfriheden.

Heldigvis gjorde Europa-Parlamentet et stort stykke arbejde for at lukke disse smuthuller og vedtog den 3. april 2014 et sæt klare og bindende regler for netneutralitet. Selv om udsigterne til at begynde med var dystre, endte Parlamentet med — ikke mindst takket være jeres indsats i samarbejde med SaveTheInternet — at kunne vedtage en stærk tekst som ville have beskyttet netneutraliteten effektivt. Resultatet blev modtaget med begejstring af millioner af mennesker verden over.

Efter denne etapesejr mødtes EU-medlemsstaterne i Rådet. Forhandlingerne skred langsomt frem, og der gik over et år før man var nået frem til en fælles holdning. Den nye tekst genindførte flere af de oprindelige smuthuller og skabte en række nye. Hvis Rådets tekst var blevet vedtaget, ville den have skabt betalingskrævende hurtigbaner, tilladt prisdiskriminering i EU og sanktioneret ulovlig og vilkårlig blokering af lovligt indhold.

For at komme videre med forhandlingerne og underminere Parlamentets position indledte de tre institutioner "uformelle" forhandlinger med de såkaldte ["triloger"](https://edri.org/files/NN_process_infographics.pdf). På et sent nattemøde omkring kl. 2 nåede de tre institutioner frem til et politisk kompromis. Denne tekst indeholder stærke principper for sikring af netneutraliteten i Europa. Der er dog visse bestemmelser i forordningen som er uklare og åbner mulighed for misbrug (hvilket er bedre end i Kommissionens oprindelige forslag, men ringere end Parlamentets oprindelige standpunkt). Dette kan føre til smuthuller som ville muliggøre diskrimination på internettet. Ved andenbehandlingen i Europa-Parlamentet blev der gjort forsøg på at skabe klarhed med en række ændringsforslag. Men fordi forordningen også omhandler afskaffelse af roaminggebyrer, og en ændring af den aftalte tekst ville have krævet absolut flertal i Parlamentet, blev ingen af ændringsforslagene vedtaget. Med andre ord besluttede Europa-Parlamentet at det skal være tilsynsmyndighedernes opgave at beslutte hvordan de uklare steder i teksten skal fortolkes.

## Hvem er involveret i den europæiske debat? {#who-is-involved-in-the-debate-in-europe}

Lige nu er tilsynsmyndighederne genstand for heftig lobbyvirksomhed fra teleselskaberne, som ønsker at beholde og udbygge deres diskriminerende forretningsmodeller, og fra hardwareproducenter som gerne vil sælge mere netværksudstyr til overvågning af datatrafik.

Blandt forkæmperne for netneutralitet finder man først og fremmest civilsamfunds- og forbrugerorganisationer samt nystartede virksomheder, offentlige radio- og tv-kanaler, biblioteker og universiteter.

Men den afgørende faktor i de fleste debatter om netneutralitet er den brede offentlighed — **med andre ord, dig**. Hvis tilstrækkelig mange mennesker engagerer sig i debatten, kan vi råbe højere end antilobbyisterne, trænge igennem med de gode argumenter og vinde.

## Hvem står bag SaveTheInternet.eu? {#who-is-behind-savetheinterneteu}

SaveTheInternet er en fælles kampagne organiseret af 23 europæiske NGO'er som alle arbejder for at beskytte de borgerlige frihedsrettigheder på internettet. Kampagnen er startet for at sætte almindelige mennesker og politiske beslutningstagere i kontakt med hinanden i forbindelse med udarbejdelsen af EU-forordningen om netneutralitet. Kampagnen blev søsat på 30c3-konferencen i december 2012 og er siden blevet løbende opdateret i takt med lovgivningsprocessen.

Hvis du tilhører en organisation som gerne vil støtte kampagnen og hjælpe med at sprede budskabet, kan du kontakte os på [info@savetheinternet.eu](mailto:info@savetheinternet.eu).


# Specialtjenester {#specialised-services}

## Hvad er specialtjenester? {#what-are-specialised-services}

En specialtjeneste er en hvilken som helst tjeneste der leveres via en almindelig internetforbindelse, men sikres en særlig høj kvalitet af internetudbyderen. I henhold til [forordningen](http://eur-lex.europa.eu/legal-content/EN/TXT/?uri=CELEX:32015R2120) skal en sådan optimering til enhver tid være objektivt nødvendig for at sikre adgang til tjenesten, og ikke blot en måde at give tjenesten særlig prioritet på. Internetudbyderen skal desuden sikre at netværkskapaciteten er tilstrækkelig til at kvaliteten af den generelle internetadgang ikke undermineres. De nationale teletilsynsmyndigheder skal kontrollere at disse krav overholdes. Kort sagt: En "specialtjeneste" må ikke være en diskriminerende "overhalingsbane".

Ægte specialtjenester har ikke noget med internettet at gøre. Det er tjenester som måske nok gør brug af den samme teknologi og somme tider endda den samme fysiske arkitektur, men de er ikke en del af det globale internet, for de kræver et kvalitetsniveau som internettet ikke kan give.

## Hvilke tjenester er ikke specialtjenester? {#what-are-examples-of-services-that-are-not-specialised-services}

Specialtjenester er ikke tjenester som ville kunne leveres over internettet. Det vi skal undgå, er at eksisterende onlinetjenester omklassificeres som specialtjenester. I dét scenarie kunne virksomheder med penge nok købe sig til særbehandling af deres tjenester og dermed opnå en unfair konkurrencefordel frem for alle andre. Resultatet ville være mindre konkurrence og innovation og færre valgmuligheder.

## Hvilke regler for specialtjenester er der i EU-lovgivningen? {#what-safeguards-are-in-eu-law-to-deal-with-specialised-services}

[Forordningen](http://eur-lex.europa.eu/legal-content/EN/TXT/?uri=CELEX:32015R2120) indeholder fem regler som skal begrænse brugen af specialtjenester:

1. Specialtjenester må ikke bruges til at omgå bestemmelserne om trafikstyringsforanstaltninger. Internetudbydere må ikke favorisere specialtjenester i forhold til sammenligneligt indhold eller sammenlignelige applikationer eller tjenester der er tilgængelige via internetadgangstjenesterne.

2. Specialtjenester må kun optimeres i det omfang det er nødvendigt for at sikre et eller flere bestemte og centrale elementer i det pågældende indhold, den pågældende applikation eller den pågældende tjeneste.

3. Specialtjenester må ikke tilbydes eller kunne anvendes som erstatning for internetadgangstjenester.

4. Der må kun tilbydes specialtjenester hvis der er tilstrækkelig netværkskapacitet til at levere dem i tillæg til de leverede internetadgangstjenester.

5. Leveringen af specialtjenester må ikke gå ud over tilgængeligheden og den generelle kvalitet af internetadgangstjenesterne.

## Hvad skal der til for at skærpe reglerne for specialtjenester, og hvorfor er det vigtigt? {#what-is-required-to-strengthen-the-safeguards-on-specialised-services-and-why-is-this-important}

Nye specialtjenester skal vurderes af tilsynsmyndighederne i forhold til alle fem regler før de må bringes på markedet. Hvis de først undersøges når der kommer en klage, kan det nemt komme til at tage årevis før diskriminerende produkter kendes ulovlige og trækkes tilbage. Det er en udbredt strategi blandt konkurrencefjendtlige teleselskaber at udnytte retssystemets og tilsynsmyndighedernes langsommelighed og de høje sagsomkostninger ved domstolene til at kvæle innovative konkurrenter.

Optimeringen af en specialtjeneste skal være objektivt nødvendig for at tjenesten kan fungere, og ikke blot en bekvem fordel frem for konkurrenterne. Hvis der findes en sammenlignelig tjeneste på det åbne internet, bør en specialtjeneste ikke godkendes.


# Trafikstyring {#traffic-management}

## Hvad er trafikstyring? {#what-is-traffic-management}

Med trafikstyring kan internetudbydere styre datatrafikken på deres netværk. Det kan de gøre ved at prioritere bestemte kommunikationsprocesser højere og gøre andre langsommere. Ifølge forordningen er sådanne foranstaltninger tilladt hvis de er rimelige, gennemsigtige, ikkediskriminerende og forholdsmæssige. Trafikstyringsforanstaltninger skal være midlertidige og må derfor ikke være en fast del af netværkskonfigurationen. Endvidere gælder det at trafikstyringsforanstaltninger som hovedregel skal behandle alle applikationer ens, og at der kun under meget begrænsede omstændigheder må skelnes mellem forskellige kategorier af trafik.

## Hvorfor skulle jeg interessere mig for trafikstyring? {#why-should-i-care-about-traffic-management}

Trafikstyring har betydning for din daglige internetoplevelse. Hvis din Netflix-film hele tiden hakker, dit IP-telefonopkald bliver afbrudt, eller et onlinespil er uspilleligt, kan det være fordi din internetudbyder bruger trafikstyring.

Hvis EU-reglerne bliver misbrugt, risikerer du at de onlinetjenester du gerne vil bruge, bliver så langsomme at de bliver ubrugelige, mens andre, konkurrerende tjenester, som din internetudbyder promoverer, måske stadig fungerer.

Trafikstyring bør aldrig gå ud over din frihed som slutbruger eller som udbyder af onlinetjenester. En internetudbyders rolle er at administrere netværket til gavn for alle tjenester så godt de kan, men ikke at dømme om vigtigheden, værdien og berettigelsen af det indhold, de tjenester og de applikationer du gerne vil kunne tilgå og bruge på internettet.

## Skal internetudbydere ikke have lov til at administrere deres netværk? {#shouldnt-internet-providers-be-allowed-to-manage-their-networks}

Selvfølgelig skal internetudbydere have lov til at administrere deres netværk. Men det skal gøres på en måde hvor der ikke skelnes mellem det indhold, de applikationer og de tjenester som du eller andre bruger på internettet. [Det kan godt lade sig gøre](https://tools.ietf.org/html/rfc6057), og synspunktet understøttes af [detaljerede analyser](http://apps.fcc.gov/ecfs/document/view?id=60001032169).

Alternativet er at internetudbyderne klassificerer datapakker ud fra kriterier som de selv stiller op, hvorved nogle applikationer bliver langsommere, mens andre bliver hurtigere. Dette kan ske ud fra de tekniske krav en tjeneste stiller (fx følsomhed over for overførselstid eller variationer heri), eller ud fra den funktionalitet tjenesten giver brugeren adgang til (telefoni, videostreaming, musikstreaming, spil osv.). Denne alternative fremgangsmåde kaldes klassebaseret trafikstyring. Da krypteret datatrafik ikke kan klassificeres, er én af risiciene ved denne fremgangsmåde at krypterede data automatisk kommer i "den langsomme bane" (medmindre de kommer fra en stor udbyder hvor det er muligt at gætte sig til datatypen). At dette kan friste til at droppe kryptering, er selvsagt et databeskyttelsesmæssigt problem, og hvis krypterede data fra små udbydere gøres langsommere, er det konkurrenceforvridende.

Vi kan derfor konkludere at klassebaserede trafikstyringsforanstaltninger er:

- mindre gennemsigtige end applikationsuafhængige foranstaltninger, fordi slutbrugeren ikke kan vide hvordan netop hans indhold og de tjenester han bruger, vil blive klassificeret;

- mere diskriminerende end applikationsuafhængige foranstaltninger, fordi de risikerer at fejlklassificere applikationer, diskriminere krypteret trafik og muliggøre konkurrenceforvridende adfærd;

- mindre forholdsmæssige end applikationsuafhængige foranstaltninger, fordi sidstnævnte altid er et mindre indgreb og bedre for brugernes valgfrihed.

## Hvad er målet for SaveTheInternet.eu med hensyn til trafikstyring? {#what-is-the-goal-of-savetheinterneteu-when-it-comes-to-traffic-management}

[Forordningen](http://eur-lex.europa.eu/legal-content/EN/TXT/?uri=CELEX:32015R2120) indeholder et klart, tredelt hierarki for trafikstyring som skal fastholdes og sikres i et klart og bindende regelsæt [se artikel 3, stk. 3, afsnit 1 til 3](http://eur-lex.europa.eu/legal-content/EN/TXT/?uri=CELEX:32015R2120#d1e445-1-1). Internetudbyderen skal altid først forsøge at løse et problem i sit netværk ved hjælp af applikationsuafhængige foranstaltninger, dvs. foranstaltninger som ikke afhænger af bestemte kendetegn ved indhold, applikationer, tjenester eller udstyr. Først når alle muligheder for applikationsuafhængige foranstaltninger er udtømt, og det ikke er lykkedes at løse problemet ad denne vej, har internetudbyderen lov til at gribe til klassebaserede foranstaltninger.

Trafikstyring er nødvendigt for at afhjælpe overbelastning og opretholde integriteten og sikkerheden i netværket. Men trafikstyring bør (ligesom overvågning) begrænses til de mindst mulige indgreb, kun ske med et bestemt formål og i en begrænset periode, og kun finde sted når det virkelig er nødvendigt for at nå et legitimt mål.

## Hvornår må en udbyder gribe styrende ind i trafikken på sit netværk? {#when-can-a-provider-start-managing-its-network}

Ifølge [forordningen](http://eur-lex.europa.eu/legal-content/EN/TXT/?uri=CELEX:32015R2120) kan internetudbydere gribe til trafikstyring dels i en faktisk overbelastningssituation, dels for at afbøde virkningerne i en situation hvor overbelastning er ved at blive en realitet. Denne anden mulighed bør klargøres af tilsynsmyndighederne, så vi undgår at havne på en glidebane hvor netværkstrafikken "styres" hele tiden, selv når der ikke er noget reelt behov for det.

Vi mener at denne anden mulighed kun bør være tilladt når der også er andre indikatorer ud over mængden af trafik som passerer gennem en eller anden bestemt netværkshub (fx antallet af abonnenter der er forbundet til én og samme netværkscelle). Der skal altid være et konkret og reelt behov for trafikstyring.


# Nultaksering {#zero-rating}

## Hvad er nultaksering? {#what-is-zero-rating}

Nultaksering (zero rating) er en handelspraksis hvor data som downloades fra bestemte applikationer eller tjenester, ikke tæller med i abonnentens månedlige dataforbrug. Med nultaksering behandles forskellig trafik på forskellige måder idet noget af trafikken tilbydes til én pris, og resten til en anden. Selv om dette teknisk set adskiller sig fra klassiske krænkelser af netneutralitetsprincippet, er det i praksis det samme, da det giver internetudbyderen mulighed for at påvirke hvilke applikationer og tjenester der bliver brugt, og hvilke der ikke bliver det.

## Hvorfor er nultaksering et problem? {#why-is-zero-rating-a-problem}

Med denne forretningsmodel har din internetudbyder kontrol over hvilke tjenester du bruger eller kommer til at bruge. Enhver konkurrent til en nultakseret applikation eller tjeneste (primært nystartede samt små og mellemstore virksomheder) er i en meget ufordelagtig situation fordi du skal betale ekstra for frit at kunne bruge deres applikation eller tjeneste.

Nultaksering er en af de væsentlige årsager til lave datalofter (et dataloft er en grænse for hvor mange data du kan uploade eller downloade). Internetudbyderne vil gerne have dig til at bruge deres egne eller deres partneres onlinetjenester. Hvis udbyderne får lov til at undtage disse udvalgte tjenester fra dit dataforbrug, har de et incitament til at fastholde dataloftet og holde det relativt lavt for at bevare deres store konkurrencefordel. Hvis nultaksering ikke var en mulighed, kunne disse teleselskaber tilbyde dig et større dataforbrug, og du kunne frit bestemme hvad du ville bruge det til. Der er veldokumenterede eksempler [i Nederlandene](http://dfmonitor.eu/downloads/Banning_zerorating_leads_to_higher_volume_caps_06022015.pdf) og i [Slovenien](http://blog.caf.si/2015/02/another-win-for-net-neutrality-advocates-in-slovenia-akos-issues-new-decisions-limiting-zero-rating.html) på mobilselskaber som har fordoblet deres brugeres datalofter takket være strenge love om netneutralitet som forbyder nultaksering.

## Får jeg virkelig noget gratis når jeg vælger en nultakseringsløsning? {#am-i-really-getting-something-for-free-when-i-use-a-zero-rating-programme}

Ved første blik kan det godt se ud som om du får noget gratis. Men skinnet bedrager. I virkeligheden begrænses din valgfrihed på internettet, og din internetudbyder gør sig selv til din dørvogter. Tag for eksempel Facebooks "Free Basics"-tilbud: Hvorfor skulle Facebook bestemme hvilke tjenester og apps du kan bruge? Hvad er Facebooks økonomiske incitament til at tilbyde sådan noget? Er det virkelig gratis? Svaret er nej. Der er ikke noget der er gratis. Nultaksering har konsekvenser for din sikkerhed, privatlivets fred og den fri konkurrence på markedet.

## Hvilke konsekvenser kan nultaksering have for leverandører af onlinetjenester og for diversiteten i internetøkosystemet? {#how-can-zero-rating-affect-providers-of-online-services-and-the-diversity-of-the-internet-ecosystem}

Nultakseringsaftaler i Europa indgås næsten altid med store internetvirksomheder som for eksempel Facebook og Spotify. Ofte er der tale om gensidige eneretsaftaler, hvilket betyder at indholdsudbyderen binder sig til én bestemt internetudbyder i et land, og omvendt.

Nultaksering betyder færre valgmuligheder for brugerne fordi det er ødelæggende for onlineøkonomien. Det eneste man opnår, er at hjælpe store virksomheder med at cementere deres markedsposition og kvæle konkurrenterne. Vi ser det allerede på musikstreamingmarkedet, for eksempel, hvor forbrugernes valgfrihed er blevet meget mindre på grund af sådanne eksklusive nultakseringstilbud.

I stedet for simpelthen at sælge adgang til internettet vil flere og flere internetudbydere også sælge onlineindhold, applikationer og tjenester direkte til dig — enten på egne vegne eller for deres partnere. De gør sig selv til mellemmænd for på den måde at tjene dobbelt. Først betaler du dem for din internetforbindelse. Og derefter betaler udbyderne af indhold, tjenester og apps dem for at få adgang til deres kundebase — altså bl.a. også til dig.

## Hvad er målet for SaveTheInternet.eu med hensyn til nultaksering? {#what-is-the-goal-of-the-savetheinterneteu-campaign-when-it-comes-to-zero-rating}

Nultaksering er en klar krænkelse af reglerne for netneutralitet og skal derfor forbydes. Det er en konkurrenceforvridende praksis som krænker din ret til frit at bruge og tilgå de applikationer og tjenester og det indhold du vil, og indholds- og applikationsudbyderes ret til frit at udbyde deres produkter til salg på alle netværk uden begrænsning (som lovfæstet i artikel 3, stk. 1, i [EU-forordningen](http://eur-lex.europa.eu/legal-content/EN/TXT/?uri=CELEX:32015R2120) ). EU-forordningen forbyder også internet- og indholdsudbydere at tilbyde tjenester som begrænser dine rettigheder som slutbruger eller indholdsudbyder [(jf. artikel 3, stk. 2, i forordningen)](http://eur-lex.europa.eu/legal-content/EN/TXT/?uri=CELEX:32015R2120#d1e445-1-1).

Hvis en bruger rammer sit dataloft, og bestemte nultakserede tjenester stadig er tilgængelige mens resten af internettet er blokeret eller gjort langsomt, er dette også en klar overtrædelse af andre bestemmelser i den forordning som har til formål at sikre netneutraliteten.


# Gennemsigtighed {#transparency}

## Hvilken nytte kan vi forvente at få af de nye netneutralitetsregler? {#what-benefits-can-we-expect-with-the-new-net-neutrality-rules}

[EU-forordningen om netneutralitet](http://eur-lex.europa.eu/legal-content/EN/TXT/?uri=CELEX:32015R2120) vil få mange positive følger. Hvad angår gennemsigtighed er én af de gode ting kravet om at internetudbydere i deres kontrakter skal angive enhver internetforbindelses minimale, gennemsnitlige og maksimale båndbredde fremfor blot det teoretiske maksimum. Sammenslutningen af Europæiske Tilsynsmyndigheder inden for Elektronisk Kommunikation (BEREC) skal klargøre hvordan disse værdier skal beregnes, og hvad der skal ske hvis en forbindelse deles mellem flere brugere.

## Hvilken type gennemsigtighed kan vi forvente med de nye regler? {#what-type-of-transparency-can-be-expected-with-the-new-rules}

Ifølge [forordningen](http://eur-lex.europa.eu/legal-content/EN/TXT/?uri=CELEX:32015R2120) er internetudbyderne forpligtet til at informere om alle trafikstyringsforanstaltninger som påvirker en brugers internetadgang. Lige nu søger tilsynsmyndighederne input til hvad det skal betyde i praksis.


# Andet {#other}

## Hvordan forholder man sig til netneutralitet i andre dele af verden? {#how-is-net-neutrality-dealt-with-in-other-parts-of-the-world}

Der er strenge regler for netneutralitet i fx USA, Canada og Chile. Det seneste eksempel er Indien, som for nylig vedtog strenge regler for nultaksering. En mere detaljeret redegørelse finder du på [This Is Net Neutrality](https://www.thisisnetneutrality.org/#map).

Der er også "SaveTheInternet"-kampagner i andre lande.
Her er nogle eksempler:

- [USA](http://www.savetheinternet.com/sti-home)

- [Indien](http://www.savetheinternet.in/)

## Hvordan kan jeg hjælpe jer? {#how-can-i-help-you}

Du kan hjælpe SaveTheInternet.eu på mange måder:

- Spred budskabet! Fortæl dine venner om denne kampagne, om netneutralitet og om hvorfor det er vigtigt at gøre noget nu. Kun hvis mange enkeltpersoner siger deres mening, vil det lykkes os at sikre vores rettigheder og frie brug af internettet.

- Oversæt vores website til dit eget sprog! Det kan du gøre via [Save The Internet på Github](https://github.com/netzfreiheit/STI-UI).

- Vær med! Hvis du tilhører en organisation som gerne vil være med i SaveTheInternet.eu, kan du kontakte os på [info@savetheinternet.eu](mailto:info@savetheinternet.eu).

- Indberet krænkelser af netneutraliteten på [Respect My Net](https://respectmynet.eu/).

Har du andre geniale og kreative ideer? Kontakt os på [info@savetheinternet.eu](mailto:info@savetheinternet.eu).

{{ END FAQ }}
